Asefru-agi, "Siwel-iyi-d Tamacahut", yura-t umedyaz-acennay Lewnis At Mengellat, icna-t-id d tizlit di tesfift "Siwel-iyi-d tamacahut" i d-yeffɣen deg useggas. D tizlit yettwassnen aṭas sɣur ucennay-agi imi acḥal d abrid i tt-yecna yerna aṭas i wumi teɛjeb nezzeh.

Ihi, deg usefru-agi, amedyaz itterra-d iman-is amzun d axeddam i d-ikecmen tameddit ɣer uxxam-is yeɛya, yufa-d tameṭṭut-is, yemma-s, neɣ ah-at d ultma-s, iqqaṛ-as: "Siwel-iyi-d tamacahut", i wakken ad as-tessettu ayen d-yezṛa ass-n ammer ah-at ad innefsusi waṭṭan-is neɣ ad yesfeḍ lhemm i d-yewwi deg wul-is.

Di tezwara, issutur-as ad as-d-teḥku timucuha yettwassnen deg yidles, abeɛda tid yettfakkan akken ilha. D acu kan, alamma d taggara ara yeldi ul-is netta, ad as-d-yini ayen i d-iwala d wayen t-ijerḥen akked teɛkemt taẓayant i yersen ɣef tuyat-is.
Izli amenzu

    Ḥku-iyi-d taqsiḍt
    Maɛni ɣur-m kan
    Xas ma tesseḥzan
    Ad tfakk akken ilha
    Ḥku-iyi-d taqsiḍt
    N wasmi ussan
    Nitni akked wuḍan
    Ttaɛdalen nnuba
    Ḥku-d ɣef yitran
    Amek i d-ttɛessan
    Γef widak yelhan
    Yesɛan nniya
    Siwel-iyi-d tamacahut

Wagi d izli amezwaru n tezlit. Dagi i d-yekcem umedyaz s axxam-is, yufa-d tamaṭṭut-is, yemma-s, neɣ ah-at d ultma-s... issuter-as ad as-d-tessiwel tamacahut. D acu kan, tamacahut-agi, xas tesseḥzan, ibɣa-tt ad tfakk akken ilha. Acku mi ara tili tmacahut tesseḥzan, iqwa deg-s unezgum akked yir ineḍruyen, maca mi ara tfakk akken ilha, amdan ad ithedden, ad innefsusi wul-is imi di taggara, ayen ilhan iɣleb ayen n dir. Am akken amedyaz dagi, ibɣa ad d-yerr ttaṛ seg wayen n dir i d as-iḍṛan.

Syin, issuter-as tamacahut n wasmi ussan akked wuḍan tteɛdalen nnuba. Wagi d awal ɣef yimdanen uɣur ass ittuɣal d iḍ, neɣ iḍ yettuɣal d ass. Imdanen am wigi, ur la ttidiren ara am nitni am wiyaḍ, lameɛna ttidiren tudert d taẓayant, tezga tettağğa-d lateṛ deg wallaɣen nsen.

Ihi dagi, amzun akken amedyaz ibɣa ad yaff daɣen aneɛdal-nni i ttemyeɛdalen wussan akked wuḍan. Axateṛ ah-at deg wallaɣ-is xeṛbent-as yakk, rwint yakk temsal, ur iban wass ɣef wayeḍ, ur iban useggas ɣef wayeḍ, iṛuḥ-as yakk leḥsab n wussan. Dɣa, ittnadi tura ad d-yaf amek ara yuɣal ɣer wass-nni i deg kullec illa iteddu akken iwata. Γef wannect-a, mi ara as-d-tales tamacahut-a, ad d-yemmekti xeṛsum amek illa ittidir zikenni , asmi msawan wussan-is d wuḍan is.

Syin d asawen, issuter-as tamacahut ɣef yitran amek i d-ttɛessan ɣef yidanen ilhan. Annect-agi d ayen ittwassnen si zik n zik deg yidles aqbayli.Qqaṛen-d d akken mi ara d-ilal llufan, ad d-ilal yid-s yitri deg yigenni ad ittɛessa fell-as. Ihi yall amdan isɛa itri i d-yettɛessan fell-as, ittwali-t umdan-agi deg yiḍ, iheddeṛ-as tikkwal... Ittdukkul yid-s alamma yemmut.

D acu kan, itri-agi, izmer ad ixsi uqbel ad yemmet umdan-nni. Ixessi mi ara yexdem umdan-nni ayen n dir, neɣ itɛedda ɣef yiseɣ akked lḥeṛma, akked mi ara yekkes nniya seg wul-is. Ihi amdan-nni, ad t-yeğğ yitri-s, ur ittuɣal ara ad iɛass fell-as.

Qqaṛen-d daɣen, mi ara d-yeɣli leḥzen neɣ unezgum ɣef umdan, itri-s ad iɣab neɣ ad ittwaɣum deg yigenni. Ur d-ittban ara alamma ifukk unezgum-nni. Γef wannect-a, amedyaz dagi, ibɣa ad d-yemmekti amek i d-ttɛessan yitran ɣef yimdanen ilhan akked yitri is netta amek i d-ittɛessa fell-as.

Seg wayagi yakk, ad nzeṛ amek i la yettidir umedyaz-agi, acu n liḥala i deg yella, yir tagnit i deg yettidir. Ussan-is ur nneɛdalen ara akked wuḍan-is. Yerna mi ara d-yaweḍ yiḍ-is, itri-s ittɣab deg yigenni imi ah-at iɣli-d fell-as unezgum, neɣ d netta s yiman-is i yeğğan iseɣ akked nniya.
Izli wiss sin

    Ḥku-iyi-d taqsiḍt
    N wid amek akken
    Ilemẓi d tlemẓit
    Asmi mmiḥmalen
    Ḥku-d amek akken
    I teḍṛa yid-sen
    Anwa aɛdaw-nni
    D-izgan gar-asen
    Nnuɣen feṛqen
    Feṛqen mi nnuɣen
    Mi feṛqen mcedhen
    Uɣalen mlalen
    Siwel-iyi-d tamacahut

Ismekta-d umedyaz tayri deg yizli-agi. Ittmesla-y-d ɣef tayri i yessemlalen ulawen n yiwen d ilemẓi akked tlemẓit. Am akken zṛan akk medden, amedyaz Lewnis At Mengellat, aṭas i yecna ɣef tayri. D yiwen i yefkan azal d ameqqṛan i leḥmala d wayen i txeddem deg umdan akked wayen i d-tettağğa deg wul-is d wallaɣ-is.

Ah-at tamacahut icban tagi, ad t-tawi mbaɛid ɣef wayen i la yettidir, ad t-terr ɣer temẓi, ad as-d-tesmekti ccbaḥa n tayri, ad t-tessekcem di tergit neɣ ad as-tessettu daɣen aṭṭan i d-yewwi deg wul-is mi akka d-ikcem s axxam.

D tamacahut n sin yilmeẓyen mmiḥmalen, tesdukkel-iten tayri tazedyant armi d asmi d-yezga gar-asen ucengu, issefṛeɣ tayri ɣef wulawen nsen armi i iten-ifṛeq.

Ihi acengu-agi, izreɛ di yall yiwen deg-sen yir tikti ɣef wayeḍ. Ihdeṛ-asen akken yall wa ad ijbed iman-is neɣ ad ikṛeh wayeḍ. Dɣa, ilemẓi d tlemẓit-agi nnuɣen, mɣunzan, ur ttemlaɛin ara. Yall wwa iṭṭef abrid-is acku yall yiwen deg-sen iwwi yir tikti deg uqeṛṛu-s.

Syin akkin segmi ttɛeddin wussan, imi tayri-nni ur tesfiḍ ara yakk seg wulawen, sin yilmeẓyen-agi mcedhen, ulawen nsen ssuturen-d kan amek ara myuɣalen, amek ara d-rren tudert i tayri nsen. Ssaramen yall wa ad yuɣal gar yifassen n wayeḍ am akken illa yakan, ad yidir tayri ines akken iwata, ah-at ugar n zikenni, netta(t) d win neɣ tinn i yeḥemmel.

D annect-agi i yerran tayri nsen tejhed, tṣeḥḥa ugar n wakken tella, acku uɣalen ssnen amek ara qablen yir taswayt, ssnen amek ara qablen acengu mi ara d-yezgi gar-asen, ssnen amek ur ttağğan kra n dir ad innal tayri i ten-issemlalen.

D annect-agi i yebɣa umedyaz ad t-id-yemmekti, axateṛ, ulac acu yecban ussan n tayri akked ccbaḥa-s. Ul mi ara t-tezdeɣ tayri, ad yuɣal ad iḥemmel tudert, ad ibɣu ad yidir, ad ittwali ala ayen ilhan di ddunit. Ay akken tella tegnit, ad ittwali ala ayen ilhan deg-s, ur tettḍilli ara yakk tiṭ-is ɣef wayen n dir, ur d-tettɛeddi ara yakk deg wallaɣ-is yir tikti, ad issaram ala ayen ilhan, ad yeččar d tudert...

Issaram ihi umdyaz, s tmacahut-agi, ula d netta ad yeqqel ɣer-sen, s ussan-nni n temẓi akked tayri, ad iɛiwed ad yidir am yilemẓi akked tlemẓit akked leḥmala i yezdin ulawen nsen.
Izli wiss kṛad

    Hku-iyi-d taqsiḍt
    N ufṛux di lɛacc-is
    Netta n warraw-is
    Σicen di ṭṭejṛa
    Mi d-yeɣli yiwen
    Yettṛaǧu-t wuccen
    Baba-s yettḥeyyeṛ
    Ur yezmir i kra
    Izṛa-t-id lmelk
    D izem i t-id-yerra
    Iḥureb af mmi-s
    Yuɣal akken illa
    Siwel-iyi-d tamacahut

Yuɣal umdyaz daɣen ɣer tmacahut nniḍen i d-yekkes seg yidles aqbayli. Tagi d tamacahut n yiwen n wefruɣ i yettidiren netta akked warraw-is ɣef useklu. Syinn, illa wuccen ittɣimi dinna kan, ddaw useklu-nni, akken yall mi ara d-yeɣli yiwen ugdiḍ, ad t-yečč.

    Mi d-yeɣli yiwen
    Yettṛaǧu-t wuccen

Imi baba-s ur yezmer i kra ad t-ixdem, ittir kan akken di teggdu akked tergagit. Armi d asmi i d-yerza ɣer-s lmelk, yerra-t-id d izem i wakken ad iḥudd mmi-s seg wuccen.

Tamacahut am tagi, ur yelli kra icudden neɣ iweɛṛen deg-s. D acu kan, yis-s, issaweḍ umedyaz ad d-yini aṭas n temsal. Abeɛda mi ara neɛreḍ ad nessuqqel iwudam n tmacahut-agi ɣer tillawt. Ad nfaq d akken tettili tḥeqqṛanit di tmetti acku tikkwal timetti s yiman-is tettuɣal d tiẓgi. D winn izemren ara yeččen, ma d wayeḍ ad iḍeṛṛef.

D annect-agi i yebɣa ad t-id issenfali umadyaz. D acu kan, ar taggara, ad nwali d belli lmelk irza-d ɣer ufṛux, d netta i t-iɛawnen ad d-iḥudd mmi-s. Am akken tidet neɣ azref, ur ittuweddeṛ ara. Azref, xas yettwarkeḍ, ad yuɣal ad d-iban.

Daɣen, nezmer ad d-nefhem d akken s tmacahut-a, amedyaz ittnadi aḥuddu. Ittnadi ayen ara t-iqilen si yir teswayin i d-ittilin di tudert-is akked ucengu ara d-iɛeccben fell-as.

Am akken tettfakka tmacahut-a akken ilha, am akken d-yusa lmelk ad isellekk tagnit, ibɣa ula d netta ad isɛu amalal ara t-iḥudden, ibɣa ad iɛu winn i ɣer ara yerr ma yella kra i t-yuɣen... Ah-at d tagmat, ah-at d imeddukkal, ah-at d tameṭṭut-agi ukkud yettmeslay mi akka i d-innejmeɛ s axxam.

Yerna daɣen, ibɣa ad yuɣal ɣer zikenni asmi ur d-llin ara ɣef uqerru-s yiɣilifen i yesɛa tura, asmi i tezdeɣ talwit deg wul-is, asmi ğğuğğgen wussan-is... D annect-n i yessaram, d annect-n i ɣer i yebɣa ad yerwel...
Izli wiss ukkuẓ

    Taqsiḍt nniḍen
    Tinn akken n waɣzen
    Mi yuker taqcict
    D wuqcic yewwi-ten
    Mi yewweḍ yeɛya
    Yeɣli di tnafa
    Kkren-d s tuffra
    Armi d as-rewlen
    Mi d-yuki waɣzen
    Yettabaɛ-iten
    Yeɣli di tesraft
    D netta i yettwaṭṭfen
    Siwel-iyi-d tamacahut

Waɣzen, neɣ awaɣezniw d awadem yettwassnen, i yellan si zik n zik di tmucuha n teqbaylit. Kra qqaṛen-d d lweḥc, kra qqaṛen-d daɣen d amdan, ittaker igerdan i wakken ad ten-yečč. Yerna, segmi i yetett imdanen i yettzad laẓ-is, ibeqqu daɣen ad yečč. Am akken i d-qqaṛen daɣen belli segmi akken i yetett aksum n yimdanen i yuɣal d aseṭṭaf, aglim-is d aberkan, teqquṛ tasa-s, immut wul-is, issagad...

Ihi di tmacahut-agi, Waɣzen yuker taqcict akked uqcic, iwwi-ten ɣer tbergent-is i wakken ad ten-yečč. D acu kan mi yewweḍ, iɣli-d fell-as uɛeğğu, tewwi-t tnafa. Kkren-d yigerdan-nni s tuffra, dɣa rewlen. Syinn mi d-yuki uwaɣezniw, itabaɛ-iten, dɣa yecceḍ, yeɣli di tesraft. D netta i yuɣalen yettwaṭṭef.

    Mi d-yuki waɣzen
    Yettabaɛ-iten
    Yeɣli di tesraft,
    d netta i yettwaṭṭfen

D ayen ibanen, tamacahut am tagi tesɛa ilɣi s wazal-is. Amedyaz, ibɣa ad d-yini dagi d akken winn ara yeɣzen tasraft i wayeḍ, d netta ara yettwaṭṭfen. Winn ara inadin ad ikellex wayeḍ, d netta ara yettukellxen... Am akken ibɣa ad d-yini d akken bu txidas, ur d-igerri ara. Ay akken ibɣu yesserwet, ad d-yass wass ad yeɣli di txidas-is, ad t-id-qeḍɣent tkerkas-is, ad as-rrent taggara-s d taberkant.

Si tama nniḍen, igerdan-nni rewlen. Nniya-nni i sɛan deg wulawen nsen, d nettat i ten-issukksen, d nettat i ten-iḥudden si lmut. Yedda yid-sen lḥeqq, ur ten-teğği ara teswayt ad xnunsen neɣ d-teɣli fell-asen twaɣit.

D acu kan, mi akka i d-yekcem umedyaz s axxam, issuter-d tamacahut-a, ad d-nefhem belli am akken la yettnadi kra n usirem si tudert-a. La yessaram d akken s tidet bu txidas ad yettwaṭṭef, ma d bu nniya ad imneɛ si twaɣit. Acku tamacahut-agi, d tidet tesseḥzan mi ara tt-id-tallseḍ, maca tettfakka akken ilha, yerna tettak-d asirem i winn ara as-islen.

Ah-at d asirem-agi i la yettnadi umedyaz. Ah-at ibɣa ad izzuzen ul-is i wakken ad isnefsusi fell-as tiyerrist. Ibɣa ad yamen seg wul-is, ad yamen s tidet d akken yall yiwen ad as-yuɣal uzref ines, yall wa ad d-imlil d lfeɛl-is, yall wa ad isɛu taggara ilmend n wul-is... Ma yelha, ad as-telhu; ma diri-t, ad as-teḥṛes.
Izli wiss semmus

    Ḥku-iyi-d taqsiḍt
    Aqli usiɣ-d ɛyiɣ
    Seg wayen d-zṛiɣ
    Ur t-bniɣ ara
    Taqsiḍt anda llan
    Widak i yelhan
    Ḥku-iyi-d taqsiḍt
    Ara ifakken ilha
    Akken ad steɛfuɣ
    Ḥkud ad ḥluɣ
    Ḥkud ad ttuɣ
    Ayen i xedmeɣ ass-a
    Ad am-d-ḥkuɣ i xedmeɣ ass-a

Mi yekfa umedyaz asuter n tmucuha i yebɣa, ikemmel ittḥellil di tmeṭṭut-agi ad as-tent-id-tales i wakken ad isteɛfu seg wayen d-izṛa ass-n. Ah-at iqṛeḥ-it wayen i yewala, ah-at d ayen i ɣef ur yebni i as-d-iḍran.

    Aqli usiɣ-d ɛyiɣ
    Seg wayen d-zṛiɣ
    Ur t-bniɣ ara

Tikkwal, amdan ur ittili ara ɣef lmendad n kra mi ara as-d-iḍru. Dɣa d annect-n ara yerwin akk allaɣ-is ladɣa ma yella wayen d-iḍran iqeṛṛeḥ neɣ aṭas i yexdem i wakken ur d-iḍeṛṛu ara. Yerna mazal-it ittnadi di tmucuha-agi widak i yelhan, imdanen at yiseɣ akked wat nniya; mazal-it issutur taggara ilhan, ittnadi di yall asaru ayen ara as-d-yerren asirem i wul-is.

Yuḍen, yerfa, yettwajreḥ, yennuɣna, yemmuɣben, yetxeyyeq, ijɛeṛ, yerwi lmux-is, yemxudleq yixef-is, yermameg wul-is, tcerreg tasa-s... yuɣal la ihebbej yakk, ireggel ur izṛi sani, iteddu alammi d-yufa tameṭṭut-agi i yeḍmeɛ ah-at ad as-d-tessaɣ cwiṭ n tafat i wakken ad iwali abrid, ad as-tesfeḍ tillas d-yeɣlin gar wallen-is... ɣef wul-is.

Taggara, yebɣa ad yeḥlu seg waṭṭan-is, ad yesgunfu si leɛtab-is, ad yettu tadyant iḍṛan d wayen yexdem netta.

    Akken ad steɛfuɣ
    Ḥkud ad ḥluɣ
    Ḥkud ad ttuɣ
    Ayen i xedmeɣ ass-a

Mi ara nwali ayen akka akk i d-yaqqaṛ umedyaz, ad d-nefhem d akken illa wayen yexdem n dir deg wass-is. D ayen n dir mliḥ, d taxazabit i ur ibni ara ad tt-ixdem.

Ar taggara, inced-d umdyaz tameṭṭut-agi i wumi yettmeslay i wakken ad tzeṛ d acu i yexdem. Armi d tura i d-yeldi ul-is, armi d tura i yessaweḍ ibɣa ad d-yini ayen i t-iceɣben.
Izli wiss ssa

    Uqbel ad am-d-ḥkuɣ
    Ilaɣ ad am-iniɣ
    Ad tezṛeḍ amek i lliɣ
    Zeṛ kan d acu-iyi
    Ur yelli waɣzen
    Ur yelli wuccen
    Neɣ lewḥuc iḍen
    Ara d-yasen nnig-i
    Lewḥuc i yellan
    I widen yezṛan
    Ar ɣur-i i cuban
    Neɣ d nekkini
    Ad am-d-ḥkuɣ i xedmeɣ ass-a

Newweḍ s anda akken amedyaz ibɣa ad d-ildi ul-is i wakken ad nwali ayen yellan deg-s. Si tazwara ibda-d ittḥawat, issutur-d timucuha i as-yehwan, yerna d netta i yettḍebbiṛen amek i yelaq ad ilint. Yall tikkelt d acu i la yettnadi di tmucuha-agi, yall tadyant d acu n uḥulfu neɣ n yiswi i yebɣa ad t-yaweḍ. Annect-nni yakk ihi, ziɣen i wakken ad yessedhu iman-is seg wayen i t-yuɣen.

D acu kan, uqbel ad d-ifser ul-is, amedyaz ibɣa ad d-iqeṛṛi s kra n temsal i t-yeɛnan, abeɛda amek i yega netta, d wakken yella s tidet ɣer daxel n yiman-is.

    Ur yelli waɣzen
    Ur yelli wuccen
    Neɣ lewḥuc iḍen
    Ara d-yasen nnig-i

Yeqqel ihi dagi ɣer tmucuha-nni i ɣef i d-yemmeslay, yuɣal ɣer wuccen-nni akked Waɣzen-nni, dɣa iqqaṛ-as d akken ur yelli ara kra n lweḥc i yezemren ad d-yekk nnig-s. Amzun dɣa, akken bɣun weɛṛen wuccanen akked yiwaɣzniwen, netta iwɛaṛ ugar nsen. Akken bɣun ilin d iweḥciyen, ur yelli winn ara t-id-icbun netta, abeɛda mi as-yenna:

    Lewḥuc i yellan
    I widen yezṛan
    Ar ɣur-i i cuban
    Neɣ d nekkini

Annect-agi d ayen issefqayen imi ur nezṛi ara d acu i yessawḍen amdyaz ad d-yini awal-agi ɣef yiman-is. Ur nezṛi ara d acu i d ssebba n waṭṭan-is.

Amek armi i yekṛeh iman-is yakk annect-a? amke armi ayen i llan ttagaden-t akk yimdanen ur t-iḥsib ara yewɛaṛ? D acu-tt n taluft-agi i t-id-isḥerḥren s axxam? D acu i yeččuṛ wul-is alammi i la yeshetrif yakk akkagi?

D wigi i d isteqsiyen i d-igran ad ten-id-yefk umdan mi d-newweḍ ɣer dagi. Ihi limmer ad nzeṛ tiririt ɣef yisteqsiyen-a, ah-at ad nzeṛ d acu i yerran amedyaz d amehbul.
Izli wiss tam

    Ad am-d-ḥkuɣ ass-a
    Mi d iyi-d-ssawlen
    Wid i d iyi-iḥekmen
    Di ccɣel i xeddmeɣ
    Mlan-iyi yiwen
    Seg widak keṛhen
    Ceyyɛen-iyi akken
    Yid-s ara d-ceɣleɣ
    Mi t-ɣeḍleɣ meskin
    S snat teṛṣasin
    Netta ur d iyi-issin
    Nekk ur t-ssineɣ
    Siwel-iyi-d tamacahut

Am akken nuɣ tannumi, d yizli aneggaru i yezaden akk deg usefru-a, acku dagi i d-tettban tidet akken ma tella. Tikkelt-a, amedyaz ur la yessutur ara timucuha; tikkelt-a, d netta i d-issawlen tamacahut-is, d netta i d-ildin ul-is i wakken ad nzeṛ d acu i t-issaḍnen akkenni yakk si tazwara.

Ihi, ittmeslay-d ɣef wass-is, mi d as-d-ssawlen wid t-iḥekmen deg yiɣeddim-is. Mlan-as yiwen n urgaz i ten-iḍuṛṛen neɣ i ten-iɛekklen, syinn, ceyyɛen-t ɣer-s i wakken ad t-ineɣ.

    Mlan-iyi yiwen
    Seg widak keṛhen
    Ceyyɛen-iyi akken
    Yid-s ara d-ceɣleɣ

Ad nger tamawt d akken amedyaz inna-d: " Ceyyɛen-iyi akken yid ara d-ceɣleɣ ". Amzun s tinn ilhan i iṛuḥ ɣer-s, ilɛeb-tt-id am akken d ixeddim i ɣef ara mmeslayen, neɣ ah-at ad d-msefhamen ɣef kra n temsal... D annect-nni i yeğğan argaz-nni ur ibni ara ɣef tyita d-yekkan ɣer-s, ur yurği ara ad yettwanɣa ass-n. S uxatel kan i as-iṛuḥ allammi yejbed fell-as s ubeckiḍ, iɣḍel-it meskin s snat teṛṣasin.

    Mi t-ɣeḍleɣ meskin
    S snat teṛṣasin
    Netta ur d iyi-issin
    Nekk ur t-ssineɣ

Ar taggara, iqqaṛ-d umedyaz ayen akk iqeṛṛḥen di tedyant-agi, abeɛda imi ur myussanen ara. Argaz-nni, ittwanɣa sɣur yiwen ur t-yessin, ur isɛi yid-s aɣilif; ma d winn t-inɣan, ur t-issin ara daɣen yerna ur isɛi ara yakk ayen iɣef ara t-ineɣ. Ittemma inɣa-t axateṛ kan snedhen-t-id ad t-ineɣ. Inɣa-t war-iswi, inɣa-t war-ssebba, inɣa-t acku wid t-iḥekkmen keṛhen-t... Snulfan-as-d acengu, netta iṛuḥ ad t-iqabel, ad innaɣ yid-s, neɣ ad t-ineɣ.

D annect-agi ziɣen i t-isḥerḥren s axxam, i t-irran la yeshetrif, d annect-agi i yehudden iman-is, d annect-agi i as-ikksen asirem i wul-is...
Tamsirt

Tamsirt i ilaq ad tt-iṭṭef umdan seg usefru-a d tamsirt ẓẓayen aṭas. Imi amedyaz, deg usefru-agi, isqerdec-d yiwet n temsalt yeɛnan akk talsa, neɣ imdanen akk n ddunit, maci kan timetti taqbaylit. Deg usefru ines, amedyaz ittmeslay-d ɣef lewḥuc, uccanen neɣ Waɣzen..., amek i neqqen, syinn, yuɣal ɣer umdan amek i ineqq.

Ihi, lewḥuc, neɣ iɣeṛsiwen, neqqen i wakken ad ččen. D laẓ nsen i ten-issawaḍen ad nɣen, acku timeɣiwt ɣer-sen, d ayen yellan yettwura deg yiman nsen. Akken i d-ttuxlaqen. Yerna, aɣeṛsiw, ma ur yelluẓ ara, ur ineqq ara. Amdya: nettwali yakk d akken izem mi ara yili yeṛwa, xas ad ttlawaḥent zdat-s tzerzarin (tiɣzalin), ur tent-ittṣeyyid ara. Ihi akken yakk i gan yiɣersiwen, ur sɛin ara, mbaɣir laẓ, ayen ara ten-issiwḍen ad nɣen.

D acu kan, amdan, izmer ad ineɣ mebla iswi, mebla ssebba. D annect-nni i yebɣa ad t-id-yini yakk umedyaz deg usefru ines. Cfut kan d akken, inɣa argaz acku snedhent-id, inɣa xas akken ur myussanen ara...

Timenɣiwt d tigawt iqeṛṛḥan mliḥ mliḥ. Tettaẓay uqbel ad d-teḍṛu imi tessutur-d aṭas n tissas akked tezmert. Amek ara tizmireḍ ad tekkseḍ tudert i walbaḍ? Amek ara tizmireḍ ad t-waliḍ issufuɣ ṛṛuḥ gar yifassen-ik? Yerna tettaẓay daɣen segmi ara d-teḍṛu imi d-tettağğa lateṛ d ameqqṛan d wul n umdan. Cfawat, udem n winn akken immuten i d-yetuɣalen di targit, ssuɣat-is, idammen-is...

D tidet, deg usefru-agi, amedyaz iḥka-d amek yenɣa argaz mebla akukru, inɣa-t s yidim semmḍen. Akka, llan wid i yezmren i tmenɣiwt, zemren ad ssufɣen tudert s tuqqna n wallen. D acu kan, muqlet ɣer taggara-s amek i as-teḍṛa dagi i umedyaz. Σeṛqent-as akk, iteddu ur izri sani, tekkaw tasa-s, ifsex wul-s...

    Timenɣiwt tneqq winn inɣan
    d winn ittwanɣan

Tuggra

Limmer ur llin yimezwura, ur ttilin yineggura. Ayen akka i ɣef d-yewwi awal umedyaz d ayen yettwassnen si zik deg umezruy. Acḥal n ṭṭrad i d-iḍran gar yigduden, acḥal n yimdanen i yessekkan deg-sent yerna ur zṛin ɣef wacu i nnuɣen.

    Iɛdawen ass-agi
    Ass-a neɣ iḍelli
    I ten-id-ixelqen d nitni
    I ten-ittqabalen d nekkni

Amdan ittqabal acngu t-ixḍan, ittnaɣ di ṭṭṛad ur izṛi sebba-s wala iswi-s, ineqq s ndiha, ineqq s ddɣel, ineqq s lkeṛh, ineqq akken ad issismeḍ ul-is, ineqq akken ad d-yerr ttaṛ... Nezmer ad d-nini d akken timenɣiwt ala ɣer umdan i tella... Nezmer ad d-nini d akken amdan, ala timenɣiwt i yessen...

Tanemmirt. Taqbaylit wahrari.
