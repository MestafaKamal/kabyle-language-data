Asefru-agi, " Di lmut-ik " ixdem-it umedyaz-acennay Zedek Mulud di tesfift " Tuttriwin " i d-yeffɣen deg useggas 2000. Am akken yexdem tajmilt i Lwennas Maɛtub di tesfift-is iɛeddan, tikkelt-a d tajmilt i unazuṛ s umata, d tajmilt daɣen i wid akk yeɣlin deg umennuɣ nsen ɣef tsekkla, izerfan n umdan, neɣ ladɣa tamagit akked teqbaylit.

Tella-d di tmetti taqbaylit d akken mi ara yemmet unazuṛ, imdanen akk ad d-ɛejlen ar ɣur-s, ar taddert-is, ɣer uẓekka-s. Ihi dagi, amedyaz, iɣaḍ-it lḥal mi iger tamawt-agi i tmetti, abeɛda tizlit-agi d tinn iḥeznen, neɣ d tinn yessḥassfen imi tgellem-d yiwen seg waṭṭanen i yellan di tmetti taqbaylit.

Ittmeslay-d umedyaz ɣef unazuṛ amek yella di tudert-is, ah-at ur tzad ara tebɣest-is, d wamek ara yuɣal asmi ara yemmet, ass-n mi ara as-yuɣal udriz i wumi ur iḥeddeṛ ara. D aserwes gar wamek i llan medden ttwalin-t akked wamek ara t-ttwalin deffir lmut-is.
Acewwiq

    Di lmut-ik ad d-tlaleḍ
    Alamma temmuteḍ
    Ara zṛen medden lqima-k
    Di ṛwaḥ-ik ad d-tuɣaleḍ
    Alamma tṛuḥeḍ
    Ara ṛuḥen ad nadin fell-ak
    Imir-n ara tidireḍ
    Asmi ara txasseḍ
    Imir-n ara iban wayla-k.
    Imir-n ara tidireḍ
    Asmi ara ten-txasseḍ
    Imir-n ara iban wayla-k.

Asefru-agi ibeddu-d s yifyar-agi d-nsers dagi ufella. Icna-ten-id ucennay d ucewwiq kan, mebla aẓawan i wakken ad d-ijbed di tezwara winn ara iḥessen. Yerna, ibɣa ad ilin yifyar-a d tazwert i wayen ara d-yini yakk deg usefru ines.

Kṛad n yifyar imezwura:

    Di lmut-ik ad d-tlaleḍ
    Alamma temmuteḍ
    Ara zṛen medden lqima-k

d nitni i d tasarut n tmedyazt-a, abeɛda imi d-fkan srid tikti tamatant. Yerna, ur llin ara d ayen iweɛṛen akken ad ten-ifhem umdan.

Awal  " Di lmut-ik ad d-tlaleḍ ", lmeɛna-s, am akken mi ara d-ilal llufan, ad feṛḥen akk medden yis-s, ad heddṛen ala fell-as, ad neddhen yis-s, ad d-ttaddren akk isem-is, ad iččaṛ uxxam-is d imdanen, akken ara as-teḍru i unazuṛ asmi ara yemmet.

Ikemmel-d syinn kṛad n yifyar nniḍen s yis i yerna issebded daɣen wid iɛeddan mi d as-yenna:

    Di ṛwaḥ-ik ad d-tuɣaleḍ
    Alamma tṛuḥeḍ
    Ara ṛuḥen ad nadin fell-ak

Alamma tewwi-t lmut ara d-yuɣal unazuṛ. Alamma dayen, ulac winn izemren ad t-izeṛ, ara ttnadin yimdanen fell-as. Alamma ur yezmir dayen ad yehdeṛ ara ttnadin ɣef wayen d-inna ur as-slin ara neɣ ayen d-iǧǧa ur t-zṛin ara.

    Imir-n ara tidireḍ
    Asmi ara txasseḍ
    Imir-n ara iban wayla-k.

Deg yifyar-agi, amedyaz yuɣal la d-ittmeslay ɣef lexṣaṣ ara ixaṣṣ winn yemmuten. Wid llan ḥemmlen-t ad as-rren tajmilt, ad nadin ɣef wayla-s ah-at ad t-sbedden. Tamawt kan, mi as-d-iɛawed ucennay i wafir wiss sin  " Asmi ara ten-txasseḍ ", ilha-d dagi imawlan neɣ ilugan n winn immuten akked lexṣaṣ, neɣ tujjma, ara ten-izzmen.

D ayen ittɣaḍen mliḥ mliḥ imi ifat ad yucaɛ yisem-is nnig wayen illa mi yella di tudert-is. Ihi deffir lmut, anazuṛ ad d-tebdu tudert-is tiss snat di war-tudert, maca ad tebdu daɣen tudert-is tis snat dagi di ddunit, gar yimdanen, lameɛna s wudem nniḍen amaynut.
Izli amenzu

    Asmi ara d-tezgiḍ akkin
    Syagi tṛuḥeḍ dayen
    Ad fakkent ar medden tesmin
    Mi ara tfakkeḍ gar wallen
    Yall mi ara k-id-ttmektin
    Ad neẓmen ad sḥissfen
    Isem-ik ad d-yeglu s meskin
    Yall mi ara k-id-yebder yiwen.
    Di lmut-ik, di lmut-ik, ad d-tlaleḍ.

Wagi d izli amenzu n tezlit. Deg-s ara d-iban yilɣi n usefru, yerna deg-s ara d-yefk umedyaz tamuɣli talqayant tamezwarut ɣef wayen d-yenna di tezwart. Di ccna, acennay ad iserreḥ i taɣect-is s uẓawan, yerna dagi ara d-tban i tikkelt tamezwarut d akken tizlit-a d anezgum akked lqeṛḥ i yiss i tneṭṭeq.

Inna-as ladɣa:

    Ad fakkent ar medden tesmin
    Mi ara tfakkeḍ gar wallen

S kra n winn illan isɛa tismin mgal anazuṛ-a ad ten-isfeḍ, ad tent-ittu, acku ur llint tesmin di lmegget. Ma yella yiwen teḥwes-it lmut, ma yif-ik, ad iqqim yif-ik; ma tifeḍ-ṭ, ur ittizmir dayen ad k-yif. Ihi ad fakkent tesmin, ddɣel akked leḥsed u yall wa ad iṭṭef amkan-is.

    Yall mi ara k-id-ttmektin
    Ad neẓmen ad sḥissfen
    Isem-ik ad d-yeglu s meskin
    Yall mi ara k-id-yebder yiwen.

Anazuṛ mi t-tḥeṛṛ lmut akkin, ad smiskinen fell-as medden, ad yeqqel netta s yiman-is d meskin. Imeddukkal-is mi ara t-id-ttmektin, ad sḥissifen fell-as, wid t-iɛuzzen ad neẓmen fell-as, wid t-iḥemmlen ad run fell-as.
Izli wiss sin

    Yall yiwen ad as-iban yeɣfel
    Yall yiwen ad as-iban iḍuṛṛ
    S kra n winn i k-yerran d ccɣel
    S kra n winn ak-isɛewjen lumuṛ
    Winn k-ikeṛhen ad k-iḥemmel
    D ul-is ara as-igen leɣṛuṛ
    Ad k-iwali anda imuqel
    Tenɣel tiṭ maday teččuṛ
    Di lmut-ik, di lmut-ik, ad d-tlaleḍ.

Ur yelli kifkif akk amek iswa unazuṛ-agi ɣer yall amdan. Deg yizli-agi, ittmeslay-d umedyaz ɣef tmuɣli-agi n medden ara ibeddlen dɣa mgal anazuṛ yemmuten. Llan wid ara yettun ayen iɛeddan, wid ara yawin tikti tamaynut ɣef unazuṛ, wid ara t-yissinen dɣa ass-nni kan, wid ara as-isemmḥen ma iḍlem-iten, akked wid ara yettnadin ssmaḥ ma ḍelmen-t.

Di tudert-is, anazuṛ, yall amdan amek i as-d-ittban:

    Yall yiwen ad as-iban yeɣfel
    Yall yiwen ad as-iban iḍuṛṛ

D annect-agi abeɛda i asen-d-ittaken tikti sɛan ɣef unazuṛ-a. D acu kan, amedyaz dagi, ittmeslay-d ɣef wid yesɛan yir tikti ɣef unazuṛ akked wid i as-d-iffɣen ɣer lɛib.

    S kra n winn i k-yerran d ccɣel
    S kra n winn ak-isɛewjen lumuṛ

Ihi, mi d-testeqsa lmut, tikti-agi taberkant ad tbeddel acku lmegget ad yuɣal d meskin. Llan dɣa wid ara yettun tuḥsifin, wid ara yendemmen, ad ten-izzem wul nsen. Llan wid ara yebrun i ufus n lbaṭel i sɛan mgal anazuṛ-a ladɣa mi ara yuɣal d ameɣṛas n tsekkla akked yidles. ɣef wannect-a i as-yenna deg wawal-is:

    Winn k-ikeṛhen ad k-iḥemmel
    D ul-is ara as-igen leɣṛuṛ
    Ad k-iwali anda imuqel
    Tenɣel tiṭ maday teččuṛ

Mi ara d-yaweḍ yimir ideg acengu ad iru af winn ikṛeh, dinna i iqeṛṛeḥ lḥal acku di tudert, myezgan-d, ma di lmut, myujjamen.
Izli wiss kṛad

    Taswayt ad texdem ccɣel-is
    Ayen kečč ur texdimeḍ ara
    Ad d-terr i umeɣbun lḥeqq-is
    Ad ttuɣeṛment tregwa
    Wi iḍelmen ad izzem iman-is
    Wi inedmen ur k-id-yetterra
    Yall yiwen ayen igzem yiles-is
    Ad as-d-ijab lexyaḍa
    Di lmut-ik, di lmut-ik, ad d-tlaleḍ.

Ibeddel yidis n tmuɣli n umedyaz deg yizli-agi. Tura, yuɣal la d-yettmeslay ɣef teswayt s umata i as-d-izzin i unazuṛ amek ara tebeddel. Imi imdanen uɣalen ala ɣef unazuṛ-agi i heddṛen, rnu-as daɣen taɣeṛfant ara yesɛu netta segmi ara yemmet, illa wayen ara d-ibanen ur ittwassen ara yakan segmi uɣalen ttnadin akk fell-as.

Inna-as ladɣa:

    Taswayt ad texdem ccɣel-is
    Ayen kečč ur texdimeḍ ara

Anamek n waya d akken, ayen akken yebɣa unazuṛ ad t-ixdem di tudert-is, tura ad ittwaxdem weḥd-s. Amedya: asmi yella Lwennas Maɛtub, ur yelli ara ɣlay ɣef wulawen am akken yaɣlay segmi yemmut. Yerna, alarmi yemmut i tessaweḍ tmetti s anda akken ur tessaweḍ asmi yella. Nebɣa ad d-nini d akken tisutiwin ad beddlent, udem n unazuṛ ad yicbiḥ yerna d annect-n ara yawḍen s iswi yettnadi. D acu kan, iswi-agi ad d-yass nnig lmut-is.

Daɣen, awal-agi nezmer ad t-nefhem akken nniḍen. Tikkwal, mi ara yemmet yiwen, imdanen zemren ad inin fell-as ayen ur nelli. Ad d-inin d akken yexdem ayen netta s tidet ur yexdim. Ad d-gren fell-as ayen netta ur inwi ara acku ur mazal ara izmer ad yerr awal.

D acu kan, udem yessefṛaḥen, tidet ur tetteffer ara. ɣef waya, inna-as:

    Ad d-terr i umeɣbun lḥeqq-is
    Ad ttuɣeṛment tregwa

Lḥeqq laqṛaṛ ad yuɣal i bab-is. Tamettant-nni yemmut ur tettili ara war-anamek segmi anazuṛ, ay akken illa, ad yuɣal d azamul n tzuṛi akked yidles, abeɛda n tutlayt.

Tamawt kan belli targa, deg wafir-a, maci d targa n waman neɣ n tmadna, maca d amkan ideg yeɣli unazuṛ, neɣ s wudem wessiɛen, d ayen akken i ɣef yeɣli. Ad tettuɣṛem terga am akken ara d-tiniḍ ad as-yuɣal wazal-is, ad kemmlen wiyaḍ ayen akken yebda ur t-ikfi.

Asmi ara as-tuɣal tejmilt ilaqen, tajmilt tucbiḥt i unazuṛ, asmi ara d-tban tidet akken tella ɣef yiman-is d tudert-is, asmi yall yiwen ad yeɛqel iman-is, ass-n ad tzad tuzzma ɣef wid t-iḍelmen akked wid iččan izerfan-is.

    Wi iḍelmen ad izzem iman-is
    Wi inedmen ur k-id-yetterra
    Yall yiwen ayen igzem yiles-is
    Ad as-ijab lexyaḍa

Wid inedmen msakit ula d nitni ula i d-rran. Ma d wid yeččan aksum-is, ad zemmen imawen nsen, ad ṭṭfen ilsawen nsen, ur d-qqaṛen kra.
Izli wiss ukkuẓ

    Asmi ara asen-d-teğğeḍ ilem
    Deg wayen ğğan, yeğğa-ten lḥal
    Mi ara ten-id-iqabel yilem
    S yilem ara qablen lḥal
    Ad zṛen i ixeddem yilem
    Ad zṛen iɣdeṛ-iten lḥal
    Ur as-d-ttafen ddwa i yilem
    Ur as-d-ttafen ddwa i lḥal
    Di lmut-ik, di lmut-ik, ad d-tlaleḍ.

Ha-t-ah yizli izaden akk deg usefru-a. Dagi ara neɛqel srid asefru n Zedek Mulud ladɣa mi ara yetturar s wawalen. S sin wawalen kan I yessewzen akk izli-agi, yerna asenfel i yesenfal gar-asen tezmer, ya ad tessewhem amdan, ya ad t-tceyyex.

Tasarut n izli-a d tagetnamka n wawalen "ilem" akked "lḥal" deg yifyar-a acku ittemgarad unamek nsen seg wafir ɣer wayeḍ.

    Di tazwara inna-as:
    Asmi ara asen-d-teğğeḍ ilem
    Deg wayen ğğan, yeğğa-ten lḥa

Ilem dagi d ilem ara iḥalfu umdan deg wul-is mi ara t-yeğğ wayeḍ, s wawal nniḍen d tujjma. Ihi asmi ara teqṛeḥ tujjma, ass-n ad ifat lḥal, neɣ ad ten-yeğğ lḥal widaknni i t-yeğğan mi yella di tudert.

    Mi ara ten-id-iqabel yilem
    S yilem ara qablen lḥal

Deg yifyar-agi, yuɣal-d umedyaz daɣen ɣer umkan d unazuṛ di tmetti. Abeɛda mi ara yemmet ad d-yeğğ lecɣal ur fukken ara. Aṭas n temsal ara yettuɛellaqen, ara yeqqimen s ufus. Ihi dinna, ad faqen yimdanen d akken ayen akk d-ittawi unazuṛ-nni yekfa, iɛedda, yeggra-d ala yilem. Syinn ur zmiren ad xedmen kran i teswayin d-iteddun, imi ur sɛin ara ayen akken i yis tent-ittqabal unazuṛ. Am akken d-inna, s yilem ara qablen lḥal.

    Ad zṛen i ixeddem yilem
    Ad zṛen iɣdeṛ-iten lḥal
    Ur as-d-ttafen ddwa i yilem
    Ur as-d-ttafen ddwa i lḥal

Dagi d tuggra i yizli-agi am akken d tuggra yakk n usefru. Am winn issnen anazuṛ s wudem n tdukkli neɣ n tme? neɣ winn i t-issnen kan di tnazṛa, ad faqen wa ad zṛen amek iga yilem ara asen-d-yeğğ, ad zṛen amek icmet umkan-is akked teswayt i d-illan nnig lmut-is. Tikkwal daɣen amdan ittḥalfu-as i lmut am akken d takerḍa I tuker winn akken i iḥemmel. Am akken ittukellex neɣ ittuɣdeṛ mi ara as-iṛuḥ winn aɛzizen fell-as.

Syinn akkin, anazuṛ d amdan am netta am wiyaḍ, d acu kan, maci am yimdanen akk, ittwassen di tmetti yerna ittwassen di tzuṛi. ɣef waya ilem ara d-yeğğ, iqeṛṛeḥ si sin yidisan, abeɛda timetti akked tzuṛi. Tamezwarut, ad d-yeğğ deg-s ilem akked tujjma. Tiss snat, ad d-yeğğ deg-s yir lḥal, tagut akked tillas.
Tamsirt

Tamsirt i ilaq ad tt-iṭṭef umdan seg usefru-a d tamsirt ẓẓayen aṭas. Di tidet, d anazuṛ i ul d ugdud, acku d netta ara yawin amdan alamma d tala akken ad d-isew tamussni akked tmuɣli n tmetti. Anazuṛ d amdan i yessqdacen ayen i iwala di tudert-as di tnazṛa ines. Acḥal n tikkelt mi ara nsel i usefru, ad neɛqel srid belli ayen akken d-inna d ayen nettwali di tmetti neɣ ah-at d ayen aɣ-d-iḍran di tudert, abeɛda tidyanin n tdukkli, iḥulfan n umdan, liḥala n tmurt…

    D anazuṛ i d ul n ugdud

Deg wayen yeɛnan taqbaylit neɣ tamaziɣt s umata, d anazuṛ i tent-id-irefden. Limmer maci d nitni, am akken as-yenna Zedek, tilli taqbaylit-agi tenger. Acku d nitni i yerẓan asalu, d nitni i yesbedden tissas i wakken ad wwten ɣef temsalt icban tagi. D nitni i d imezwura i yennuɣen s wawal nsen wid ibɣan ad rekḍen idles amaziɣ.

Maci alamma yemmut unazuṛ ara nehder fell-as neɣ ara as-nerr tajmilt. Ilaq asmi akken illa di tudert ara as-nebded, ad nenadi fell-as, ad t-nɛiwen ma yella kra n wugur i yesɛa. Ilaq ad d-iqirr lxiṛ deg neɣ, ilaq ad neɛqel winn akken iɛetben fell-aɣ.

Inazuṛen n teqbaylit ladɣa, aṭas i ɛetben ɣef tutlayt akked tlelli n tmaziɣt. Wid ṛuḥen ṛuḥen, ma d wid i mazal ddren, ilaq tura, di tudert ara asen-tuɣal tebɣest akken iwata.

Syinn, mi yexdem umdan ayen akk illan fell-as, dayen, ur d-igri ɣef wacu ara yezzem iman-is deqqal.

Iggra-s kan ad asen-nini i wid yeɣlin ɣef tlelli, tugdut akked yidles, am akken asyenna Mulud Zedek ded usefru nniḍen:

    D assirem i d-terram i tmurt
    Ay izmawen n Ğreğṛa
    Tqeblem ad tqablem lmut
    Ittif lmut,
    Wala tinna ideg d-negra
    Ay imeɣṛasen n tugdut
    Steɛfut
    Ay at nnif d lḥeṛma

Tuggra

Limmer maci d imezwura ur ttilin yineggura. Di tedyant nniḍen, amedyazacennay Lwennas Maɛtub, inna-d awal icban wagi di tezlit "Tameddit n wass":

    Akka i d ddunit teḥsiḍ
    Mi tɣabeḍ tefniḍ
    Ad ak-ṛebbin medden tissas
    Wammag asmi akken telliḍ
    Mi tṛeɛdeḍ ur tekniḍ
    Qqaren-as itett di lḥeṛma-s.

Ah-at d asefru-agi i as-yefkan tikti i Mulud Zedek akken ad d-ixdem asefru ines, imi imedyazen ttembiddalen tikta yerna tteɛṛaḍen ad xedmen ugar n wayen xedmen wid iɛeddan.

Ihi asefru agi "Di lmut-ik", nezmer ad d-nini d akken d timerna i d-yerna ɣef winn n Lwennas.

Tanemmirt. Taqbaylit wahrari.
